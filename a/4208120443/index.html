<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1,minimum-scale=1,maximum-scale=1,user-scalable=no"><meta http-equiv="Cache-Control" content="no-siteapp"><title>阿房宫赋 | 如是</title><link rel="stylesheet" href="/css/style.css"><meta name="generator" content="Hexo 4.0.0"></head><body><header class="header"><div class="topbar"><div class="btn-goback"></div><span class="site-title">如是</span> <span class="page-title">阿房宫赋</span><div class="btn-nav"><span class="icon-dot"></span> <span class="icon-dot"></span> <span class="icon-dot"></span></div></div><nav class="nav"><ul><li class="nav-item"><a href="/">首页</a></li><li class="nav-item"><a href="/archives">归档</a></li><li class="nav-item"><a href="/links">链接</a></li></ul></nav></header><main class="main"><div class="inner"><section class="content"><article class="article with-indent"><header><div class="meta"><time datetime="2019-12-17T08:40:48.000Z">十二月 17，2019</time></div><h1>阿房宫赋</h1></header><p>——<u>杜牧</u></p><p>六王毕，四海一；蜀山兀，阿房出。覆压三百余里，隔离天日。骊山北构而西折，直走咸阳。二川溶溶，流入宫墙。五步一楼，十步一阁；廊腰缦回，檐牙高啄；各抱地势，钩心斗角。盘盘焉，囷囷焉，蜂房水涡，矗不知其几千万落！长桥卧波，未云何龙？复道行空，不霁何虹？高低冥迷，不知西东。歌台暖响，春光融融；舞殿冷袖，风雨凄凄。一日之内，一宫之间，而气候不齐。</p><p>妃嫔媵嫱，王子皇孙，辞楼下殿，辇来于秦，朝歌夜弦，为秦宫人。明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。雷霆乍惊，宫车过也；辘辘远听，杳不知其所之也。一肌一容，尽态极妍，缦立远视，而望幸焉；有不得见者，三十六年。</p><p>燕、赵之收藏，韩、魏之经营，齐、楚之精英，几世几年，剽掠其人，倚叠如山。一旦不能有，输来其间。鼎铛玉石，金块珠砾，弃掷逦迤，秦人视之，亦不甚惜。</p><p>嗟乎！一人之心，千万人之心也。秦爱纷奢，人亦念其家；奈何取之尽锱铢，用之如泥沙？使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。使天下之人，不敢言而敢怒；独夫之心，日益骄固。戍卒叫，函谷举；楚人一炬，可怜焦土。</p><p>呜呼！灭六国者，六国也，非秦也。族秦者，秦也，非天下也。嗟乎！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。</p></article><nav class="page"><span class="placeholder"></span> <a class="next" href="/a/1426672364/">测试文章样式</a></nav></section></div></main><footer class="footer"><p class="copyright">&copy; 2019</p></footer><script src="/js/hung.js"></script><script>Hung.gt(".page-title"),Hung.tg(".btn-nav",".nav"),Hung.gb(".btn-goback")</script></body></html>